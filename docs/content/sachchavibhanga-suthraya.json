{
  "id": "sachchavibhanga-suthraya",
  "title": "සච්චවිභඞ්ග සූත්‍රය",
  "keywords": [
    "සච්චවිභඞ්ග සූත්‍රය",
    "sachchavibhangasuthraya"
  ],
  "collections": [
    "pirith"
  ],
  "content": "<p>එවං මෙ සුතං<br>එකං සමයං භගවා බාරාණසියං විහරති ඉසිපතනෙ මිගදායෙ. තත්&zwj;ර ඛො භගවා භික්ඛූ ආමන්තෙසි &ndash; &lsquo;භික්ඛවො&rsquo;ති.<br>&lsquo;භදන්තෙ&rsquo;ති තෙ භික්ඛූ, භගවතො පච්චස්සොසුං.</p> <p>භගවා එතදවොච &ndash;<br>&ldquo;තථාගතෙන, භික්ඛවෙ, අරහතා සම්මාසම්බුද්ධෙන බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මිං.<br>යදිදං &ndash;<br>චතුන්නං අරියසච්චානං ආචික්ඛනා දෙසනා පඤ්ඤාපනා පට්ඨපනා විවරණා විභජනා උත්තානීකම්මං.</p> <p>කතමෙසං චතුන්නං?<br>දුක්ඛස්ස අරියසච්චස්ස ආචික්ඛනා දෙසනා පඤ්ඤාපනා පට්ඨපනා විවරණා විභජනා උත්තානීකම්මං,<br>දුක්ඛ සමුදයස්ස අරියසච්චස්ස ආචික්ඛනා දෙසනා පඤ්ඤාපනා පට්ඨපනා විවරණා විභජනා උත්තානීකම්මං,<br>දුක්ඛ නිරොධස්ස අරියසච්චස්ස ආචික්ඛනා දෙසනා පඤ්ඤාපනා පට්ඨපනා විවරණා විභජනා උත්තානීකම්මං,<br>දුක්ඛ නිරොධ ගාමිනියා පටිපදාය අරියසච්චස්ස ආචික්ඛනා දෙසනා පඤ්ඤාපනා පට්ඨපනා විවරණා විභජනා උත්තානීකම්මං.</p> <p>තථාගතෙන භික්ඛවෙ, අරහතා සම්මාසම්බුද්ධෙන බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මිං,<br>යදිදං &ndash;<br>ඉමෙසං චතුන්නං අරියසච්චානං ආචික්ඛනා දෙසනා පඤ්ඤාපනා පට්ඨපනා විවරණා විභජනා උත්තානීකම්මං.</p> <p>&ldquo;සෙවථ භික්ඛවෙ, සාරිපුත්ත මොග්ගල්ලානෙ&rsquo; භජථ භික්ඛවෙ, සාරිපුත්ත මොග්ගල්ලානෙ&rsquo;. පණ්ඩිතා භික්ඛූ අනුග්ගාහකා සබ්&zwj;රහ්මචාරීනං.<br>සෙය්&zwj;යථාපි භික්ඛවෙ, ජනෙත්ති එවං සාරිපුත්තො&rsquo;.<br>සෙය්&zwj;යථාපි ජාතස්ස ආපාදෙතා එවං මොග්ගල්ලානො&rsquo;.<br>සාරිපුත්තො භික්ඛවෙ, සොතාපත්තිඵලෙ විනෙති. මොග්ගල්ලානො උත්තමත්ථෙ විනෙති.<br>සාරිපුත්තො භික්ඛවෙ, පහොති චත්තාරි අරියසච්චානි විත්ථාරෙන ආචික්ඛිතුං දෙසෙතුං පඤ්ඤාපෙතුං පට්ඨපෙතුං විවරිතුං විභජිතුං උත්තානීකාතු&rdquo;න්ති.<br>ඉදමවොච භගවා.<br>ඉදං වත්වාන සුගතො උට්ඨායාසනා විහාරං පාවිසි.</p> <p>තත්&zwj;ර ඛො ආයස්මා සාරිපුත්තො අචිරපක්කන්තස්ස භගවතො භික්ඛූ ආමන්තෙසි &ndash; &lsquo;ආවුසො භික්ඛවො&rsquo;ති.<br>&lsquo;ආවුසො&rsquo;ති, ඛො තෙ භික්ඛූ ආයස්මතො සාරිපුත්තස්ස පච්චස්සොසුං.<br>ආයස්මා සාරිපුත්තො එතදවොච &ndash;<br>&ldquo;තථාගතෙන ආවුසො, අරහතා සම්මාසම්බුද්ධෙන බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මිං,<br>යදිදං &ndash;<br>චතුන්නං අරියසච්චානං ආචික්ඛනා දෙසනා පඤ්ඤාපනා පට්ඨපනා විවරණා විභජනා උත්තානීකම්මං.</p> <p>කතමෙසං චතුන්නං?<br>දුක්ඛස්ස අරියසච්චස්ස ආචික්ඛනා දෙසනා පඤ්ඤාපනා පට්ඨපනා විවරණා විභජනා උත්තානීකම්මං,<br>දුක්ඛ සමුදයස්ස අරියසච්චස්ස ආචික්ඛනා දෙසනා පඤ්ඤාපනා පට්ඨපනා විවරණා විභජනා උත්තානීකම්මං,<br>දුක්ඛ නිරොධස්ස අරියසච්චස්ස ආචික්ඛනා දෙසනා පඤ්ඤාපනා පට්ඨපනා විවරණා විභජනා උත්තානීකම්මං,<br>දුක්ඛ නිරොධ ගාමිනියා පටිපදාය අරියසච්චස්ස ආචික්ඛනා දෙසනා පඤ්ඤාපනා පට්ඨපනා විවරණා විභජනා උත්තානීකම්මං.</p> <p>&ldquo;කතමඤ්චාවුසො දුක්ඛං අරියසච්චං?<br>ජාතිපි දුක්ඛා, ජරාපි දුක්ඛා, මරණම්පි දුක්ඛං, සොක පරිදෙව දුක්ඛදොමනස්සුපායාසාපි දුක්ඛා, යම්පිච්ඡං න ලභති තම්පි දුක්ඛං. සංඛිත්තෙන පඤ්චුපාදානක්ඛන්ධා දුක්ඛා&rdquo;.</p> <p>&ldquo;කතමා චාවුසො ජාති?<br>යා තෙසං තෙසං සත්තානං තම්හි තම්හි සත්තනිකායෙ ජාති, සඤ්ජාති, ඔක්කන්ති, අභිනිබ්බත්ති, ඛන්ධානං පාතුභාවො, ආයතනානං පටිලාභො.<br>අයං වුච්චතාවුසො, ජාති&rdquo;.</p> <p>&ldquo;කතමා චාවුසො ජරා?<br>යා තෙසං තෙසං සත්තානං තම්හි තම්හි සත්ත නිකායෙ ජරා ජීරණතා, ඛණ්ඩිච්චං, පාලිච්චං, වලිත්තචතා, ආයුනො සංහානි, ඉන්ද්&zwj;රියානං පරිපාකො.<br>අයං වුච්චතාවුසො, ජරා&rdquo;.</p> <p>&ldquo;කතමඤ්චාවුසො මරණං?<br>යා තෙසං තෙසං සත්තානං තම්හා තම්හා සත්තනිකායා චුති චවනතා භෙදො, අන්තරධානං, මච්චු මරණං, කාලංකිරියා, ඛන්ධානං භෙදො, කළේබරස්ස නික්ඛෙපො, ජීවිතින්ද්&zwj;රියස්සුපච්ඡෙදො.<br>ඉදං වුච්චතාවුසො, මරණං&rdquo;.</p> <p>&ldquo;කතමො චාවුසො සොකො?<br>යො ඛො ආවුසො, අඤ්ඤතරඤ්ඤතරෙන බ්&zwj;යසනෙන සමන්නාගතස්ස, අඤ්ඤතරඤ්ඤතරෙන දුක්ඛධම්මෙන, ඵුට්ඨස්ස සොකො සොචනා, සොචිතත්තං අන්තො සොකො, අන්තොපරිසොකො.<br>අයං වුච්චතාවුසො, සොකො&rdquo;.</p> <p>&ldquo;කතමො චාවුසො පරිදෙවො?<br>යො ඛො ආවුසො, අඤ්ඤතරඤ්ඤතරෙන බ්&zwj;යසනෙන සමන්නාගතස්ස, අඤ්ඤතරඤ්ඤතරෙන දුක්ඛධම්මෙන, ඵුට්ඨස්ස ආදෙවො පරිදෙවො, ආදෙවනා පරිදෙවනා, ආදෙවිතත්තං පරිදෙවිතත්තං.<br>අයං වුච්චතාවුසො පරිදෙවො&rdquo;.</p> <p>&ldquo;කතමඤ්චාවුසො දුක්ඛං?<br>යං ඛො ආවුසො, කායිකං දුක්ඛං, කායිකං අසාතං, කායසම්ඵස්සජං දුක්ඛං, අසාතං, වෙදයිතං.<br>ඉදං වුච්චතාවුසො, දුක්ඛං&rdquo;.</p> <p>&ldquo;කතමඤ්චාවුසො දොමනස්සං?<br>යං ඛො ආවුසො, චෙතසිකං දුක්ඛං, චෙතසිකං අසාතං, මනොසම්ඵස්සජං දුක්ඛං, අසාතං, වෙදයිතං.<br>ඉදං වුච්චතාවුසො, දොමනස්සං&rdquo;.</p> <p>&ldquo;කතමො චාවුසො උපායාසො?<br>යො ඛො ආවුසො, අඤ්ඤතරඤ්ඤතරෙන බ්&zwj;යසනෙන සමන්නාගතස්ස, අඤ්ඤතරඤ්ඤතරෙන දුක්ඛධම්මෙන,<br>ඵුට්ඨස්ස ආයාසො, උපායාසො, ආයාසිතත්තං උපායාසිතත්තං.<br>අයං වුච්චතාවුසො, උපායාසො&rdquo;.</p> <p>&ldquo;කතමඤ්චාවුසො යම්පිච්ඡං න ලභති තම්පි දුක්ඛං?<br>ජාතිධම්මානං ආවුසො, සත්තානං එවං ඉච්ඡා උප්පජ්ජති-<br>&lsquo;අහො වත මයං න ජාතිධම්මා අස්සාම, න ච වත නො ජාති ආගච්ඡෙය්&zwj;යා&rsquo;ති. න ඛො පනෙතං ඉච්ඡාය පත්තබ්බං.<br>ඉදම්පි යම්පිච්ඡං න ලභති තම්පි දුක්ඛං.</p> <p>ජරාධම්මානං ආවුසො, සත්තානං එවං ඉච්ඡා උප්පජ්ජති-<br>&lsquo;අහො වත මයං න ජරාධම්මා අස්සාම, න ච වත නො ජරා ආගච්ඡෙය්&zwj;යා&rsquo;ති. න ඛො පනෙතං ඉච්ඡාය පත්තබ්බං.<br>ඉදම්පි යම්පිච්ඡං න ලභති තම්පි දුක්ඛං.</p> <p>බ්&zwj;යාධි ධම්මානං ආවුසො, සත්තානං එවං ඉච්ඡා උප්පජ්ජති-<br>&lsquo;අහො වත මයං න බ්&zwj;යාධි ධම්මා අස්සාම, න ච වත නො බ්&zwj;යාධි ආගච්ඡෙය්&zwj;යා&rsquo;ති. න ඛො පනෙතං ඉච්ඡාය පත්තබ්බං.<br>ඉදම්පි යම්පිච්ඡං න ලභති තම්පි දුක්ඛං.</p> <p>මරණධම්මානං ආවුසො, සත්තානං එවං ඉච්ඡා උප්පජ්ජති-<br>&lsquo;අහො වත මයං න මරණධම්මා අස්සාම, න ච වත නො මරණං ආගච්ඡෙය්&zwj;යා&rsquo;ති.<br>න ඛො පනෙතං ඉච්ඡාය පත්තබ්බං.<br>ඉදම්පි යම්පිච්ඡං න ලභති තම්පි දුක්ඛං.</p> <p>සොක පරිදෙව දුක්ඛ දොමනස්සුපායාස ධම්මානං ආවුසො, සත්තානං එවං ඉච්ඡා උප්පජ්ජති-<br>&lsquo;අහො වත මයං න සොකපරිදෙවදුක්ඛදොමනස්සුපායාස ධම්මා අස්සාම, න ච වත නො සොකපරිදෙවදුක්ඛදොමනස්සුපායාසා ආගච්ඡෙය්&zwj;යු&rsquo;න්ති .<br>න ඛො පනෙතං ඉච්ඡාය පත්තබ්බං.<br>ඉදම්පි යම්පිච්ඡං න ලභති තම්පි දුක්ඛං.</p> <p>කතමො චාවුසො, සංඛිත්තෙන පඤ්චුපාදානක්ඛන්ධා දුක්ඛා? සෙය්&zwj;යථිදං &ndash;<br>රූපුපාදානක්ඛන්ධො, වෙදනුපාදානක්ඛන්ධො, සඤ්ඤුපාදානක්ඛන්ධො, සඞ්ඛාරුපාදානක්ඛන්ධො, විඤ්ඤාණුපාදානක්ඛන්ධො.<br>ඉමෙ වුච්චන්තාවුසො, සංඛිත්තෙන පඤ්චුපාදානක්ඛන්ධා දුක්ඛා.</p> <p>ඉදං වුච්චතාවුසො &ndash; දුක්ඛො අරියසච්චං&rdquo;.</p> <p>&ldquo;කතමඤ්චාවුසො දුක්ඛසමුදයො අරියසච්චං?<br>යායං තණ්හා පොනොභවිකා නන්දිරාගසහගතා තත්&zwj;රතත්&zwj;රාභිනන්දිනී.<br>සෙය්&zwj;යථිදං? &ndash;<br>කාමතණ්හා, භවතණ්හා, විභවතණ්හා,</p> <p>ඉදං වුච්චතාවුසො දුක්ඛසමුදයො අරියසච්චං&rdquo;.</p> <p>&ldquo;කතමඤ්චාවුසො, දුක්ඛනිරොධො අරියසච්චං?<br>යො තස්සායෙව තණ්හාය අසෙසවිරාගනිරොධො චාගො පටිනිස්සග්ගො මුත්ති අනාලයො.</p> <p>ඉදං වුච්චතාවුසො දුක්ඛනිරොධො අරියසච්චං&rdquo;.</p> <p>&ldquo;කතමඤ්චාවුසො, දුක්ඛනිරොධගාමිනී පටිපදා අරියසච්චං? අයමෙව අරියො අට්ඨඞ්ගිකො මග්ගො.<br>සෙය්&zwj;යථිදං?<br>සම්මා දිට්ඨි, සම්මා සඞ්කප්පො, සම්මා වාචා, සම්මා කම්මන්තො, සම්මා ආජීවො, සම්මා වායාමො, සම්මා සති, සම්මා සමාධි&rdquo;.</p> <p>&ldquo;කතමාචාවුසො සම්මා දිට්ඨි?<br>යං ඛො ආවුසො දුක්ඛෙ ඤාණං, දුක්ඛසමුදයෙ ඤාණං, දුක්ඛනිරොධෙ ඤාණං, දුක්ඛනිරොධගාමිනියා පටිපදාය ඤාණං.<br>අයං වුච්චතාවුසො සම්මා දිට්ඨි&rdquo;.</p> <p>&ldquo;කතමො චාවුසො සම්මා සඞ්කප්පො?<br>නෙක්ඛම්ම සඞ්කප්පො, අබ්&zwj;යාපාද සඞ්කප්පො,<br>අවිහිංසා සඞ්කප්පො.<br>අයං වුච්චතාවුසො සම්මා සඞ්කප්පො&rdquo;.</p> <p>&ldquo;කතමා චාවුසො, සම්මා වාචා?<br>මුසාවාදා වෙරමණී, පිසුණාය වාචා වෙරමණී,<br>ඵරුසාය වාචා වෙරමණී, සම්ඵප්පලාපා වෙරමණී.<br>අයං වුච්චතාවුසො සම්මාවාචා&rdquo;.</p> <p>&ldquo;කතමො චාවුසො සම්මා කම්මන්තො?<br>පාණාතිපාතා වෙරමණී, අදින්නාදානා වෙරමණී,<br>කාමෙසුමිච්ඡාචාරා වෙරමණී.<br>අයං වුච්චතාවුසො සම්මා කම්මන්තො&rdquo;.</p> <p>&ldquo;කතමො චාවුසො සම්මා ආජීවො?<br>ඉධාවුසො අරියසාවකො මිච්ඡා ආජීවං පහාය,<br>සම්මා ආජීවෙන ජීවිකං කප්පෙති.<br>අයං වුච්චතාවුසො සම්මා ආජීවො&rdquo;.</p> <p>&ldquo;කතමො චාවුසො සම්මා වායාමො?<br>ඉධාවුසො භික්ඛු,<br>අනුප්පන්නානං පාපකානං අකුසලානං ධම්මානං අනුප්පාදාය ඡන්දං ජනෙති වායමති විරියං ආරභති චිත්තං පග්ගණ්හාති පදහති,<br>උප්පන්නානං පාපකානං අකුසලානං ධම්මානං පහානාය ඡන්දං ජනෙති වායමති වීරියං ආරභති චිත්තං පග්ගණ්හාති පදහති,<br>අනුප්පන්නානං කුසලානං ධම්මානං උප්පාදාය ඡන්දං ජනෙති වායමති වීරියං ආරභති චිත්තං පග්ගණ්හාති පදහති,<br>උප්පන්නානං කුසලානං ධම්මානං ඨිතියා අසම්මොසාය භිය්&zwj;යොභාවාය වෙපුල්ලාය භාවනාය පාරිපූරියා ඡන්දං ජනෙති වායමති වීරියං ආරභති චිත්තං පග්ගණ්හාති පදහති.<br>අයං වුච්චතාවුසො සම්මාවායාමො&rdquo;.</p> <p>&ldquo;කතමා චාවුසො සම්මා සති?<br>ඉධාවුසො භික්ඛු,<br>කායෙ කායානුපස්සී විහරති ආතාපී සම්පජානො සතිමා විනෙය්&zwj;ය ලොකෙ අභිජ්ඣාදොමනස්සං,<br>වෙදනාසු වෙදනානුපස්සී විහරති ආතාපී සම්පජානො සතිමා විනෙය්&zwj;ය ලොකෙ අභිජ්ඣාදොමනස්සං,<br>චිත්තෙ චිත්තානුපස්සී විහරති ආතාපී සම්පජානො සතිමා විනෙය්&zwj;ය ලොකෙ අභිජ්ඣාදොමනස්සං,<br>ධම්මෙසු ධම්මානුපස්සී විහරති ආතාපී සම්පජානො සතිමා විනෙය්&zwj;ය ලොකෙ අභිජ්ඣාදොමනස්සං,<br>අයං වුච්චතාවුසො සම්මාසති&rdquo;.</p> <p>&ldquo;කතමො චාවුසො සම්මාසමාධි?<br>ඉධාවුසො භික්ඛු,<br>විවිච්චෙව කාමෙහි විවිච්ච අකුසලෙහි ධම්මෙහි සවිතක්කං සවිචාරං විවෙකජං පීතිසුඛං පඨමජ්ඣානං උපසම්පජ්ජ විහරති,<br>විතක්කවිචාරානං වූපසමා අජ්ඣත්තං සම්පසාදනං චෙතසො එකොදිභාවං අවිතක්කං අවිචාරං සමාධිජං පීතිසුඛං දුතියජ්ඣානං උපසම්පජ්ජ විහරති,<br>පීතියා ච විරාගා උපෙක්ඛකො ච විහරති සතොචසම්පජානො සුඛංච කායෙන පටිසංවෙදෙති යංතං අරියා ආචික්ඛන්ති උපෙක්ඛඛො සතිමා සුඛ විහාරිති තතියජ්ඣානං උපසම්පජ්ජ විහරති,<br>සුඛස්සච පහානා දුක්ඛස්සච පහානා පුබ්බෙව සොමනස්ස දොමනස්සානං අත්ථංගමා අදුක්ඛං අසුඛං උපෙක්ඛා සති පාරිසුද්ධිං චතුත්ථජ්ඣානං උපසම්පජ්ජ විහරති,<br>අයං වුච්චතාවුසො සම්මාසමාධි&rdquo;.</p> <p>ඉදං වුච්චතාවුසො, දුක්ඛනිරොධගාමිනී පටිපදා අරියසච්චං&rdquo;.</p> <p>&ldquo;තථාගතෙන ආවුසො, අරහතා සම්මාසම්බුද්ධෙන බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං අප්පටිවත්තියං සමණෙන වා බ්&zwj;රාහ්මණෙන වා දෙවෙන වා<br>මාරෙන වා බ්&zwj;රහ්මුනා වා කෙනචි වා ලොකස්මිං,<br>යදිදං &ndash;<br>ඉමෙසං චතුන්නං අරියසච්චානං ආචික්ඛනා දෙසනා පඤ්ඤාපනා පට්ඨපනා විවරණා විභජනා උත්තානීකම්ම&rdquo;න්ති.</p> <p>ඉදමවොච ආයස්මා සාරිපුත්තො, අත්තමනා තෙ භික්ඛූ ආයස්මතො සාරිපුත්තස්ස භාසිතං අභිනන්දුන්ති.</p> <div>     <div><br></div> </div>"
}
