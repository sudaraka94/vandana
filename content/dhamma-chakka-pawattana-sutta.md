---
title: "ධම්මචක්කපවත්තන සූත්‍රය"
keywords: 
    - "ධම්මචක්කපවත්තන සූත්‍රය"
    - "dhammachakkapawattanasutta"
collections:
    - "pirith"
---
<p>එවං මෙ සුතං<br />එකං සමයං භගවා බාරාණසියං විහරති ඉසිපතනෙ මිගදායෙ. තත්&zwj;ර ඛො භගවා පඤ්චවග්ගියෙ භික්ඛූ ආමන්තෙසි &ndash;<br />&ldquo;ද්වෙමෙ භික්ඛවෙ, අන්තා පබ්බජිතෙන න සෙවිතබ්බා.<br />කතමෙ ද්වෙ?<br />යො චායං කාමෙසු කාම සුඛල්ලිකානුයොගො හීනො ගම්මො පොථුජ්ජනිකො අනරියො අනත්ථ සංහිතො, යො චායං අත්තකිලමථානුයොගො දුක්ඛො අනරියො අනත්ථසංහිතො.<br />එතෙ ඛො භික්ඛවෙ, උභො අන්තෙ අනුපගම්ම මජ්ඣිමා පටිපදා තථාගතෙන අභිසම්බුද්ධා, චක්ඛුකරණී ඤාණකරණී උපසමාය අභිඤ්ඤාය සම්බොධාය නිබ්බානාය සංවත්තති&rdquo;.</p>
<p>&ldquo;කතමා ච සා භික්ඛවෙ, මජ්ඣිමා පටිපදා තථාගතෙන අභිසම්බුද්ධා, චක්ඛුකරණී ඤාණකරණී උපසමාය අභිඤ්ඤාය සම්බොධාය නිබ්බානාය සංවත්තති?<br />අයමෙව අරියො අට්ඨඞ්ගිකො මග්ගො.<br />සෙය්&zwj;යථිදං?<br />සම්මා දිට්ඨි, සම්මා සඞ්කප්පො, සම්මා වාචා, සම්මා කම්මන්තො, සම්මා ආජීවො, සම්මා වායාමො, සම්මා සති, සම්මා සමාධි.</p>
<p>අයං ඛො සා භික්ඛවෙ, මජ්ඣිමා පටිපදා තථාගතෙන අභිසම්බුද්ධා, චක්ඛුකරණී ඤාණකරණී උපසමාය අභිඤ්ඤාය සම්බොධාය නිබ්බානාය සංවත්තති&rdquo;.</p>
<p>&lsquo;ඉදං ඛො පන භික්ඛවෙ, දුක්ඛො අරියසච්චං<br />ජාතිපි දුක්ඛා, ජරාපි දුක්ඛා, බ්&zwj;යාධිපි දුක්ඛො, මරණම්පි දුක්ඛං, අප්පියෙහි සම්පයොගො දුක්ඛො, පියෙහි විප්පයොගො දුක්ඛො, යම්පිච්ඡං න ලභති තම්පි දුක්ඛං &ndash; සංඛිත්තෙන පඤ්චුපාදානක්ඛන්ධාපි දුක්ඛා.</p>
<p>ඉදං ඛො පන භික්ඛවෙ, දුක්ඛසමුදයො අරියසච්චං<br />යායං තණ්හා පොනොභවිකා නන්දිරාගසහගතා තත්&zwj;රතත්&zwj;රාභිනන්දිනී. සෙය්&zwj;යථිදං?<br />කාමතණ්හා, භවතණ්හා, විභවතණ්හා.</p>
<p>ඉදං ඛො පන භික්ඛවෙ, දුක්ඛනිරොධො අරියසච්චං<br />යො තස්සායෙව තණ්හාය අසෙස විරාගනිරොධො චාගො පටිනිස්සග්ගො මුත්ති අනාලයො.</p>
<p>ඉදං ඛො පන භික්ඛවෙ, දුක්ඛ නිරොධ ගාමිනී පටිපදා අරියසච්චං<br />අයමෙව අරියො අට්ඨඞ්ගිකො මග්ගො.<br />සෙය්&zwj;යථිදං?<br />සම්මා දිට්ඨි, සම්මා සඞ්කප්පො, සම්මා වාචා, සම්මා කම්මන්තො, සම්මා ආජීවො, සම්මා වායාමො, සම්මා සති, සම්මා සමාධි.</p>
<p>ඉදං දුක්ඛං අරියසච්ච&rsquo;න්ති මෙ භික්ඛවෙ, පුබ්බෙ අනනුස්සුතෙසු ධම්මෙසු- චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි,<br />ආලොකො උදපාදි.</p>
<p>තං ඛො පනිදං දුක්ඛං අරියසච්චං පරිඤ්ඤෙය්&zwj;ය&rsquo;න්ති මෙ භික්ඛවෙ, පුබ්බෙ අනනුස්සුතෙසු ධම්මෙසු- චක්ඛුං උදපාදි, ඤාණං උදපාදි, පඤ්ඤා උදපාදි,<br />විජ්ජා උදපාදි, ආලොකො උදපාදි.</p>
<p>තං ඛො පනිදං දුක්ඛං අරියසච්චං පරිඤ්ඤාත&rsquo;න්ති මෙ භික්ඛවෙ, පුබ්බෙ අනනුස්සුතෙසු ධම්මෙසු- චක්ඛුං උදපාදි, ඤාණං උදපාදි, පඤ්ඤා උදපාදි,<br />විජ්ජා උදපාදි, ආලොකො උදපාදි.</p>
<p>ඉදං දුක්ඛ සමුදයං අරියසච්ච&rsquo;න්ති මෙ භික්ඛවෙ, පුබ්බෙ අනනුස්සුතෙසු ධම්මෙසු- චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි,<br />ආලොකො උදපාදි.</p>
<p>තං ඛො පනිදං දුක්ඛ සමුදයං අරියසච්චං පහාතබ්බ&rsquo;න්ති මෙ භික්ඛවෙ, පුබ්බෙ අනනුස්සුතෙසු ධම්මෙසු- චක්ඛුං උදපාදි, ඤාණං උදපාදි, පඤ්ඤා උදපාදි,<br />විජ්ජා උදපාදි, ආලොකො උදපාදි.</p>
<p>තං ඛො පනිදං දුක්ඛ සමුදයං අරියසච්චං පහීන&rsquo;න්ති මෙ භික්ඛවෙ, පුබ්බෙ අනනුස්සුතෙසු ධම්මෙසු- චක්ඛුං උදපාදි, ඤාණං උදපාදි, පඤ්ඤා උදපාදි,<br />විජ්ජා උදපාදි, ආලොකො උදපාදි.</p>
<p>ඉදං දුක්ඛ නිරොධං අරියසච්ච&rsquo;න්ති මෙ භික්ඛවෙ, පුබ්බෙ අනනුස්සුතෙසු ධම්මෙසු- චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි,<br />ආලොකො උදපාදි.</p>
<p>තං ඛො පනිදං දුක්ඛ නිරොධං අරියසච්චං සච්ඡිකාතබ්බ&rsquo;න්ති මෙ භික්ඛවෙ, පුබ්බෙ අනනුස්සුතෙසු ධම්මෙසු- චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලොකො උදපාදි.</p>
<p>තං ඛො පනිදං දුක්ඛ නිරොධං අරියසච්චං සච්ඡිකත&rsquo;න්ති මෙ භික්ඛවෙ&rsquo; පුබ්බෙ අනනුස්සුතෙසු ධම්මෙසු- චක්ඛුං උදපාදි, ඤාණං උදපාදි, පඤ්ඤා උදපාදි,<br />විජ්ජා උදපාදි, ආලොකො උදපාදි.</p>
<p>ඉදං දුක්ඛ නිරොධ ගාමිනී පටිපදා අරියසච්ච&rsquo;න්ති මෙ භික්ඛවෙ, පුබ්බෙ අනනුස්සුතෙසු ධම්මෙසු- චක්ඛුං උදපාදි, ඤාණං උදපාදි, පඤ්ඤා උදපාදි,<br />විජ්ජා උදපාදි, ආලොකො උදපාදි.</p>
<p>තං ඛො පනිදං දුක්ඛ නිරොධ ගාමිනී පටිපදා අරියසච්චං භාවෙතබ්බ&rsquo;න්ති මෙ භික්ඛවෙ, පුබ්බෙ අනනුස්සුතෙසු ධම්මෙසු- චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලොකො උදපාදි.</p>
<p>තං ඛො පනිදං දුක්ඛ නිරොධ ගාමිනී පටිපදා අරියසච්චං භාවිත&rsquo;න්ති මෙ භික්ඛවෙ, පුබ්බෙ අනනුස්සුතෙසු ධම්මෙසු- චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලොකො උදපාදි.</p>
<p>යාවකීවඤ්ච මෙ භික්ඛවෙ, ඉමෙසු චතුසු අරියසච්චෙසු එවං තිපරිවට්ටං ද්වාදසාකාරං යථාභූතං ඤාණදස්සනං න සුවිසුද්ධං අහොසි. නෙව තාවාහං භික්ඛවෙ, සදෙවකෙ ලොකෙ සමාරකෙ සබ්&zwj;රහ්මකෙ සස්සමණ බ්&zwj;රාහ්මණියා පජාය සදෙවමනුස්සාය &ldquo;අනුත්තරං සම්මාසම්බොධිං අභිසම්බුද්ධො&rdquo; ති පච්චඤ්ඤාසිං.</p>
<p>යතො ච ඛො මෙ භික්ඛවෙ, ඉමෙසු චතුසු අරියසච්චෙසු එවං තිපරිවට්ටං ද්වාදසාකාරං යථාභූතං ඤාණදස්සනං සුවිසුද්ධං අහොසි. අථාහං භික්ඛවෙ, සදෙවකෙ ලොකෙ සමාරකෙ සබ්&zwj;රහ්මකෙ සස්සමණ බ්&zwj;රාහ්මණියා පජාය සදෙවමනුස්සාය &ldquo;අනුත්තරං සම්මාසම්බොධිං අභිසම්බුද්ධො&rdquo;ති පච්චඤ්ඤාසිං.</p>
<p>ඤාණඤ්ච පන මෙ දස්සනං උදපාදි &ndash; &ldquo;අකුප්පා මෙ චෙතො විමුත්ති අයමන්තිමා ජාති නත්ථිදානි පුනබ්භවො&rdquo;ති. ඉදමවොච භගවා.<br />අත්තමනා පඤ්චවග්ගියා භික්ඛූ භගවතො භාසිතං අභිනන්දුන්ති.</p>
<p>ඉමස්මිඤ්ච පන වෙය්&zwj;යාකරණස්මිං භඤ්ඤමානෙ ආයස්මතො කොණ්ඩඤ්ඤස්ස විරජං වීතමලං ධම්මචක්ඛුං උදපාදි &ndash;<br />&ldquo;යං කිඤ්චි සමුදය ධම්මං සබ්බං තං නිරොධ ධම්ම&rdquo;න්ති.</p>
<p>පවත්තිතෙ ච පන භගවතා ධම්මචක්කෙ භුම්මා දෙවා සද්දමනුස්සාවෙසුං -&ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>භුම්මානං දෙවානං සද්දං සුත්වා චාතුමහාරාජිකා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>චාතුමහාරාජිකානං දෙවානං සද්දං සුත්වා තාවතිංසා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>තාවතිංසානං දෙවානං සද්දං සුත්වා යාමා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>යාමානං දෙවානං සද්දං සුත්වා තුසිතා දෙවා සද්දමනුස්සාවෙසුං -&ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>තුසිතානං දෙවානං සද්දං සුත්වා නිම්මාණරතී දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>නිම්මාණරතීනං දෙවානං සද්දං සුත්වා පරනිම්මිතවසවත්තිනො දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>පරනිම්මිතවසවත්තිනං දෙවානං සද්දං සුත්වා බ්&zwj;රහ්මපාරිසජ්ජා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>බ්&zwj;රහ්මපාරිසජ්ජානං දෙවානං සද්දං සුත්වා බ්&zwj;රහ්ම පුරොහිතා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>බ්&zwj;රහ්ම පුරොහිතානං දෙවානං සද්දං සුත්වා මහා බ්&zwj;රහ්මා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>මහා බ්&zwj;රහ්මානං දෙවානං සද්දං සුත්වා පරිත්තාභා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>පරිත්තාභානං දෙවානං සද්දං සුත්වා අප්පමාණාභා දෙවා සද්දමනුස්සාවෙසුං -&ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>අප්පමාණාභානං දෙවානං සද්දං සුත්වා ආභස්සරා දෙවා සද්දමනුස්සාවෙසුං -&ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>ආභස්සරානං දෙවානං සද්දං සුත්වා පරිත්ත සුභා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>පරිත්ත සුභානං දෙවානං සද්දං සුත්වා අප්පමාණ සුභා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>අප්පමාණ සුභානං දෙවානං සද්දං සුත්වා සුභකිණ්හකා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>සුභකිණ්හකානං දෙවානං සද්දං සුත්වා වෙහප්ඵලා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>වෙහප්ඵලානං දෙවානං සද්දං සුත්වා අවිහා දෙවා සද්දමනුස්සාවෙසුං -&ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>අවිහානං දෙවානං සද්දං සුත්වා අතප්පා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>අතප්පානං දෙවානං සද්දං සුත්වා සුදස්සා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>සුදස්සානං දෙවානං සද්දං සුත්වා සුදස්සී දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>සුදස්සීනං දෙවානං සද්දං සුත්වා අකණිට්ඨකා දෙවා සද්දමනුස්සාවෙසුං &ndash; &ldquo;එතං භගවතා බාරාණසියං ඉසිපතනෙ මිගදායෙ අනුත්තරං ධම්මචක්කං පවත්තිතං, අප්පටිවත්තියං සමණෙන වා බ්&zwj;රාහ්මණෙන වා දෙවෙන වා මාරෙන වා බ්&zwj;රහ්මුනා වා කෙනචි වා ලොකස්මි&rdquo;න්ති.</p>
<p>ඉතිහ තෙන ඛණෙන තෙන මුහුත්තෙන යාව බ්&zwj;රහ්මලොකා සද්දො අබ්භුග්ගච්ඡි. අයඤ්ච දසසහස්සි ලොක ධාතු සඞ්කම්පි සම්පකම්පි සම්පවෙධි, අප්පමාණො ච උළාරො ඔභාසො ලොකෙ පාතුරහොසි, අතික්කම්ම දෙවානං දෙවානුභාවන්ති.</p>
<p>අථ ඛො භගවා ඉමං උදානං උදානෙසි, -&ldquo;අඤ්ඤාසි වත භො කොණ්ඩඤ්ඤො, අඤ්ඤාසි වත භො කොණ්ඩඤ්ඤො&rdquo;ති!<br />ඉතිහිදං ආයස්මතො කොණ්ඩඤ්ඤස්ස &lsquo;අඤ්ඤාසිකොණ්ඩඤ්ඤො&rsquo; ත්වෙව නාමං අහොසීති.</p>
